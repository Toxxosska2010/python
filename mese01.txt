Mese az öregasszonyról és a televízióról

Egyszer volt hol nem volt, Tiszán innen, de a Dunán is innen, két lépésnyire a hétmérföldes mérföldkőtöl, valahol ott, ahol a kurtafarkú rezsimalac túr, volt egyszer egy öregasszony.

Az ura már régen meghalt, még valamikor a forradalom utáni veresterror idején. Ő maga hát egyedül felnevelt három gyereket, és volt már hat unokája, és tizenkét dédunokája is, mégis olyan egyedül élt a falu végén, mint a hüvelykje.
Egyetlen öröme és bánata az öreg tévéje volt, amit az egyik fiától kapott ajándékba, egyszer amikor éppen arra járt. A lánya rendelt hozzá egy Mindig tévé-csomagot, míg a másik lányától kapott egy rádiós telefont. Azt a sokgombos fajtát. Volt rajta legalább tizenöt gomb.

Szóval ott volt neki a tévéje, amin hétről hétre érdekesebbnél érdekesebb filmeket, filmsorozatokat láthatott. Nagyon szerette nézni, hogy hogy dolgoznak a helyszínelők. A felét sem értette, de olyan jó volt nézni azokat a helyes legényeket és lyányokat, akik olyan okosak voltak, amilyen ő már soha nem lesz.

Csodálatos dolognak érezte, hogy néhány vájlingnyi porból és kavicsból mennyi mindent meg tudtak mondani. Izgatottan várta, hogy kiderüljön a vizsgálatok nyomán, hogy ki a gyilkos.

Azokat a műsorokat viszont kimondottan nem szerette, ahol mindenféle népek mászkáltak valami meleg tengerparton, és a medence szélén csupaszkodtak, és mutogatták azt, amivel a természet és a szteroidok megajándékozták őket.
Ráadásul soha nem tudta, hogy most éppen ki kire hajt rá, és kivel kavar. Az éjszakai jelenetekben csak a hangjuk alapján tudta megkülönböztetni, hogy éppen most ki gyömszöl kit.

Néha még arra is volt példa, hogy férfi ölelkezett, meg csókolózott férfival, vagy nő nővel. Olyankor inkább átkapcsolt egy másik adóra, mert azt már végképp nem értette.

Tény, hogy nem sok évet töltött együtt a urával. De utána is volt éppen kivel cicáznia évekig. Aztán már nem is hiányzott. De hogy mondjuk a faluból bármelyik lánnyal asszonnyal cifrangba keveredjen, az soha fel sem fordult a fejében.

A reklámokkal nagyon hadilábon állt. Nem nagyon érette őket. Például az intelligens mosóporral mindig csehül állt. Egyrészt soha nem telt rá a kicsinyke nyugdíjából. Másrészt, ha ott van a hamuból kevert lug, meg a krumplikeményítő, az éppen elég volt annak a néhány fehérneműnek a kimosásához, amit ő még elhordott. Nem voltak ugyan intelligensek, de az ura mindig azt mondta, hogy addig jó, amíg nincs intelligensebb, mint az ember. A fene az ilyen mosóporokba!

Azt sem értette, hogy egyes fehérszemélyek miért hirdetik boldog-boldogtalannak azt, hogy viszket a csunyájuk, mert gombás. Az ilyet az ember lánya inkább titkolja, és próbál tisztábbnak lenni. Már csak azért is, mert így nem nagyon kap mackót a mézesbödönébe.

Aztán ott vannak azok a reklámok, ahol az öregek először arra panaszkodnak, hogy mennyire fáj itt is, ott is, aztán meg bekenik valami kencével, és rögtön Rómáig, meg Párizsig futnak.

Azon a reklámon is el szokot mélázni, amiben az a lyány ott azt állítja magáról, hogy ő bélbaktérium. Az, amelyik majdnem úgy néz ki, mint az ő nagyobbik lyánya, miután neki is rákentek valamit a fejére a borbélynál, amitől rögtön szőke lett.
Hát szerencse, hogy az ura nem látta ezt a reklámot, mert rögtön megcsalta volna őtet a saját bélbaktériumával.

És azok a ruhák, amikben mostanság a menyecskék járnak ott a tévében, hát az egy csoda. A cipőknek akkora sarka van, mint a böllérkés, amivel a disznót ölik. A blúzukból meg kilóg minden, éppen csak el nem hagyják. És nadrágban vannak. De nem ám olyan pörge gatyában, mint amiben az ura is járt ki a kaszálóra, hanem olyanban, ami úgy simul a testre, mintha egy második bőr lenne.

Arról nem is beszélve, hogy egyeseknek a bőre tele volt rajzokkal, meg volt, akinek még az orrában is karika fityegett, mint egykor a falu bikájának. Szóval furcsák ezek a mai fiatalok, akiket a tévében lát.

Néha arra is gondolt, hogy nem is igaziak. Hogy csak azért mutatnak ilyeneket, hogy ijesztgessék a jó népet. De aztán az egyik unokája elhozta az dédunokáit látogatóba, és azokon is látott rajzokat, meg az egyiküknek még a szemöldökében is karika volt. Szóval mégis csak szoktak a mostani fiatalok ilyet csinálni. Mondta is a dédunokája, a Misike - vagy az is lehet, hogy a Karcsika volt az, mindig keveri őket, - hogy dédike, ez ma a divat. A "tetkó", meg a "percing". Vagy valami hasonló.

De ami csoda jó a tévében, az a híradó. Ott annyi mindenről mesélnek, ami a világban történik. Hogy a székesfővárosi állatkertben lekölykedzett a szárnyas majom, vagy mi a csoda, és hogy az egyik ország nagyfőnökét valaki szájonvágta egy nagy toronnyal. Hogy csúnya hálóinges emberek berontottak egy templomba, és ott halomra lődözték a békésen imádkozókat, meg hogy új elnöke van valamelyik nagy országnak, aki nem szereti a másik országbelieket.

Arról is hallott ott, hogy jönnek majd hozzánk is a hálóingesek gyilkolászni, legalábbis azt mondja a magyarok vezére. De mások meg azt mondják, hogy téved, mert hozzánk nem akar jönni senki, csak Burkusországba, de az út rajtunk keresztül vezet oda.

Azóta minden vasárnap jól körülnéz a faluban, amikor a misére megy, hogy nem ólálkodnak-e hálóingesek valamelyik dűlő szélén, arra várva, hogy a népek begyűljenek a templomba, és elkezdjék a litániát, aztán meg beronthassanak, és mindenkit legéppuskázzanak. De szerencsére eddig még nyomát sem látta azoknak a migráncsoknak, vagy miknek.

Egyáltalán, hálóingben sem nagyon látott senkit. Na jó, vagy két hete egyik hajnalban a szomszéd Palit, aki hálóingbe verte ki a kutyát, mert állítólag az a talpát nyalta. Valami olyat üvöltött a kutyának, hogy "nem vagyok én Orbán Viktor!".

Egy időben azon is gondolkodott, hogy mennyire fog majd unatkozni ha meghal, a sírban a tévéje nélkül. Felvetődött benne, hogy temessék el vele. De aztán az is eszébe jutott, hogy ott fekszik majd mellette az ura, aki nagyon nem szerette az ilyen masinákat. Megéri ez, hogy az idők végezetéig veszekedjenek miatta?

Végül úgy döntött, hogy igen, megéri. Ütögesse csak a laposguta a férjurát a Szulejmánt nézve, hogy neki nem lehet háreme!

Hát itt a vége, fuss el véle, s még mielőtt utólérne, Kanizsától Kaposvárig, fusson Sopronkőhidáig.
 

